---
title: "Wet Publieke Gezondheid en COVID-19."
date: 2020-08-07
excerpt: De Wet Publieke Gezondheid is niet geschreven voor infectieziekten zoals Covid-19.
hero: "/images/cdc-public-health.jpg"
authors:
  - Josine van der Brug
---


Dit weekend heb ik de Wet Publieke Gezondheid bekeken. Mijn conclusie? De Wet Publieke Gezondheid is niet geschreven voor infectieziekten zoals Covid-19, waarbij een grootschalige verspreiding snel en relatief makkelijk kan plaatsvinden.Ten eerste is alleen een meldplicht opgenomen voor de arts en het hoofd van het laboratorium. Ten tweede ontbreekt in de Wet Publieke Gezondheid een terugkoppelingsmogelijkheid naar de zorgverleners. Individuele maatregelen mogen genomen worden. Er mogen maatregelen getroffen worden tegen bedrijven. Maar informatie delen met de zorgverleners in het belang van de volksgezondheid is niet geregeld.

Gezien de omvang en de verspreiding van andere infectieziekten die vallen onder de Wet Publieke Gezondheid leveren deze twee punten waarschijnlijk geen problemen op. Echter, bij een infectieziekte zoals Covid-19 is dat een ander verhaal.

## Meldplicht

De meldplicht door de arts en het hoofd van het laboratorium ziet bij infectieziekten in principe op bevestigde gevallen. In dat geval is het niet raar dat alleen een arts en het hoofd van het laboratorium moeten melden. Zij zijn ook de enige die kunnen melden. Bij Covid-19 is dat echter anders. Ook verdenkingen moeten gemeld worden. Als alleen een arts en het hoofd van het laboratorium kunnen en mogen melden, dan leidt dit tot risico’s voor de volksgezondheid. Het zijn soms andere zorgverleners die constateren dat er mogelijk sprake is van een besmetting, waarbij vervolgens lang niet altijd, overigens overeenkomstig de richtlijnen van het RIVM, de huisarts of een andere arts geïnformeerd wordt. Er vindt dan geen melding plaats bij de GGD, waardoor een incompleet beeld ontstaan van de (mogelijke) verspreiding. Om dat te voorkomen zouden ook andere zorgverleners dan een arts of hoofd van het laboratorium een verdenking moeten kunnen én mogen melden bij de GGD.

## Terugkoppeling naar zorgverleners

Bij Covid-19 lopen juist zorgverleners een risico, vindt verspreiding snel en soms onopgemerkt plaats én moeten we kwetsbare groepen extra beschermen. Juist de eerstelijnszorgverleners zijn hiervoor nodig. In het belang van de volksgezondheid ligt er een overheidstaak om zorgverleners actief te informeren over een infectieziekte zoals Covid-19. Het bevreemdt mij dat het mogelijk is dat de overheid (de GGD en de burgemeester) meer weten dan de eigen huisarts of andere betrokken zorgverleners. Bij een infectieziekte zoals Covid-19 zou een huisarts altijd op de hoogte moeten zijn van een verdenking of een besmetting, ongeacht wie de verdenking dan wel besmetting heeft geconstateerd.

Waar de overheid de burgers van Nederland de afgelopen periode op allerlei terreinen beperkingen heeft opgelegd, en heeft voorzien in zijn eigen informatiebehoefte, is het onbegrijpelijk dat er niet iets geregeld is voor de informatiebehoefte van individuele zorgverleners. Is het verantwoord om zorgverleners (in brede zin van de huisarts tot de thuiszorgmedewerker) niet actief te informeren over verdenkingen en besmettingen? Is het verantwoord om zorgverleners niet de mogelijkheid te bieden om informatie m.b.t. verdenkingen en besmettingen onderling uit te wisselen?

Zij hebben deze informatie nodig ter bescherming van kwetsbare groepen, maar daarnaast ook ter bescherming van henzelf als zorgverleners en het stelsel van gezondheidszorg an sich (als veel zorgverleners ziek worden, hebben we een probleem als samenleveing). Dat kan met een minimale gegevensuitwisseling en op een veilige manier.

De Wet Publieke Gezondheid is helaas alleen geschreven vanuit een overheidsperspectief, en de rol en de behoeftes van zorgverleners is niet meegenomen bij het opstellen van de wet. Gezien de andere infectieziekten was dat wellicht ook niet nodig, maar Covid-19 is anders en een andere aanpak is dan ook gewenst.

> Beste overheid, breid (alleen voor Covid-19) de meldplicht van verdenkingen uit naar andere zorgverleners (een digitaal systeem is dan aan te raden), neem een verplichting op dat de GGD de desbetreffende huisarts informeert over de verdenking dan wel besmetting en sta wettelijk toe dat zorgverleners elkaar onderling (via een platform op een veilige manier) elkaar mogen informeren, voor zover noodzakelijk. Informatie delen is weliswaar niet onmogelijk nu, maar het zou fijn zijn als er een wettelijk kader is. Bedankt alvast.